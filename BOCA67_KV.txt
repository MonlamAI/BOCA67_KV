ཐབ་ལྷ་བསྟོད་པ་བཞུགས་སོ།  །རྩ་བ་གསུམ་ལ་ཕྱག་འཚལ་ལོ།  །ཐབ་ལྷ་བསྟོད་པར་འདོད་པས།  ཐབ་དང་ཉེ་སྐོར་ཐམས་ཅད་ཕྱག་དར་ལེགས་པར་བྱ།  ཐབ་ལ་སྣུམ་བྱུག་ཅིང་ཟས་དཀར་གསུམ་གཡོ།  །ཐབ་ཀྱི་མདོར་བསང་དུད་ཟས་སྣ་དང་སྦྱར།  བསང་མཆོད་རྒྱས་པའམ་ཁྱིམ་ལྷ་བསྟོད་པ་དང་འབྲེལ་ན་ལེགས།  གང་ལྟར་ཡང་ཁྲུས་བྱ་བ་ནི།  ཇི་ལྟར་བདེ་གཤེགས་བལྟམས་པའི་ཚེ།  །ཚངས་པ་ལྷ་ཡིས་ཁྲུས་གསོལ་ལྟར།  །ཡེ་ཤེས་བདུད་རྩི་དྲི་མེད་ཆུས།  །ཐབ་ཀྱི་ལྷ་ལ་ཁྲུས་གསོལ་ལོ།  །དམེ་མནོལ་ཐབ་གཞོབ་མི་གཙང་གིས།  ཐབ་ལྷ་ཟས་ལྷ་ཐམས་ཅད་ལ།  ཉམས་གྲིབ་ཕོག་པ་དག་གྱུར་ཅིག  །ཟག་མེད་བདེ་བས་དགྱེས་པར་ཤོག  །ༀ་ཤུདྡྷེ་ཤུདྡྷེ་ཤཱ་དྷ་ན་ཡེ་སརྦ་ཤཱིནྟཾ་ཀུ་རུ་སྭཱ་ཧཱ།  ཞེས་དང་ཁྲུས་སྔགས་ཇི་ལྟར་རིགས་པ་བཟླ་ཞིང་ཁྲུས་ཆུ་འཐོར།  ཐབ་བསང་ལ་ཆབ་བྲན།  ཀྱེ།  ཐབ་ལྷ་བསྟོད་པ་གར་སྲིད་ན།  །སྔོན་ཚེ་བསྐལ་པ་དང་པོའི་དུས།  །རྒྱལ་པོ་གསེར་གྱི་ཤིང་རྟ་ཡིས།  །མཐུ་རྩལ་ནུས་ལྡན་རིག་སྔགས་འཆང་།  །ཞི་བའི་སྙིང་པོ་སྤྱན་དྲངས་ནས།  །ཐབ་ལྷ་སྔགས་དང་ཕྱག་རྒྱལ་བཀུགས།  །མཆོད་ཅིང་གསོལ་བས་མཉེས་པར་མཛད།  །དམ་ཚིག་གནས་ལ་བཞག་པ་ཡིས།  །ཁྱིམ་དེར་བདེ་སྐྱིད་ཕུན་སུམ་ཚོགས།  །ཐབ་དང་གཡོ་བསྐོལ་རྒྱུན་མ་ཆད།  །ཟས་ནོར་འདོད་ཡོན་རྒྱ་མཚོར་འཁྱིལ།  །སྔོན་བྱུང་སྲིད་པ་དེ་བཞིན་དུ།  །དེ་རིང་བཀྲ་ཤིས་དགེ་བའི་དུས།  །རིག་འཛིན་སྔགས་འཆང་བདག་ཅག་གིས།  །ཐབ་ལྷ་འབོད་དོ་སྙན་མ་སྲ།  །ཐབ་ལྷ་གཡབ་པོ་སྤྱན་མ་བཏུལ།  །ཐབ་ལྷ་མཆོད་དོ་ངོ་མ་ཆུང་།  །ཐབ་ལྷ་བསྟོད་དོ་འཕང་མ་དམའ༑  །བདུད་རྩི་ཅན་གྱི་ཤིང་སྣ་ལ།  །བསོད་ནམས་འབར་བའི་མེ་སྦར་ཏེ།  །དཀར་གསུམ་མངར་གསུམ་ཤིང་ཏོག་དང་།  །ཕྱེ་མར་འོ་བསྐོལ་འབྲུ་སྣ་སོགས།  །ཟས་མཆོག་དྭངས་མའི་བཅུད་ཆེན་སྦྱར།  །གཡའ་ཆུ་གངས་ཆུ་གཙང་མ་བྲན།  ༀ་ཱཿཧཱུྂ་གིས་སྦྱངས་སྤེལ་བསྒྱུར།  །ཧ་ཧོ་ཧྲཱི་ཡིས་བྱིན་རླབས་པས།  །ཁ་དོག་དྲི་རོ་ནུས་ལྡན་པའི།  །འདོད་ཡོན་བསང་གི་མཆོད་པ་འདིས།  །བླ་མ་ཡི་དམ་དཀོན་མཆོག་མཆོད།  །མཁའ་འགྲོ་ཆོས་སྐྱོང་སྲུང་མ་བརྔན།  །མེ་ཐབ་འདི་ལ་བྱིན་གྱིས་རློབས།  །དངོས་གྲུབ་རྒྱ་མཚོ་ཆར་ལྟར་ཕོབ།  །ཟ་འདྲེ་ལྟོག་འགོང་རྡུལ་དུ་རློག  །ཕྱྭ་གཡང་དཔལ་བཅུད་འདུ་བར་མཛོད།  ཀྱཻ།  ཁྱད་པར་ཐབ་ལ་མགོན་མཛད་པའི།  །ལྷ་ཆེན་ཚོགས་ཀྱི་བདག་པོ་ནི།  །སྐུ་མདོག་དམར་ལ་འོད་ཟེར་འཕྲོ།  །ཕྱག་ན་འགུགས་བྱེད་ཕྱག་རྒྱ་འཛིན།  །དར་དང་རིན་ཆེན་རྒྱན་གྱིས་བརྒྱན།  །ལྷ་ཡི་དགེ་བསྙེན་འབུམ་ཕྲག་བཅས།  །འདིར་གཤེགས་བསང་གི་མཆོད་པ་བཞེས།  །གུས་པས་བསྟོད་ཅིང་དགྱེས་པ་བསྐྱེད།  །བདག་དང་རྒྱུ་སྦྱོར་ཡོན་བདག་གི།  །ཐབ་ཁ་འདི་ཡི་མགོན་མཛོད་ཅིག  །མེ་དང་དུ་བ་རྒྱུན་མ་བཅད།  །ཟས་དང་གཡོ་བསྐོལ་རྒྱ་མཚོར་བསྐྱིལ།  །བཅུད་དང་དམུ་ཡང་རོ་ནུས་བསྐྱེད།  །ཟ་འདྲེ་ལྟོག་འགོང་རྡུལ་དུ་རློག  །འདོད་དགུའི་ལོངས་སྤྱོད་དངོས་གྲུབ་སྩོལ།  །བཀྲ་ཤིས་བདེ་ལེགས་མཛད་དུ་གསོལ།  ཀྱཻ།  ཁྱད་པར་ཐབ་ལ་མགོན་མཛད་པའི།  །གནོད་སྦྱིན་ཐབ་ལྷ་ཡུ་མོ་ནི།  །བུད་མེད་ལུས་ལ་གཡུ་ཆས་ཅན།  །དར་སྣའི་ན་བཟའ་སྐུ་ལ་གསོལ།  །ཕྱག་ན་གསེར་གྱི་གཟར་བུ་འཛིན།  །གནོད་སྦྱིན་བུ་མོ་འབུམ་དང་བཅས།  །འདིར་གཤེགས་བསང་གི་མཆོད་པ་བཞེས།  གུས་པས་བསྟོད་ཅིང་སོགས་འགྲེ།  ཀྱཻ།  ཁྱད་པར་ཐབ་ལ་མགོན་མཛད་པའི།  །ཀླུ་རྒྱལ་མི་མགོན་དཀར་པོ་ནི།  །སྐུ་མདོག་ཤེལ་གྱི་ཕུང་པོ་འདྲ།  །ཕྱག་ན་བསམ་འཕེལ་ནོར་བུ་འཛིན།  །སྦྲུལ་མགོའི་གདེངས་ཀ་རྔམས་ཤིང་བརྗིད།  །བཻཌུརྻ་སྔོན་པོའི་དབུ་རྒྱན་འཆང་།  །ཀླུ་ཡི་སེམས་དཔའ་འབུམ་ཕྲག་བཅས།  །འདིར་གཤེགས་བསང་གི་སོགས་འགྲེ།  ཀྱཻ།  གཞན་ཡང་ཐབ་ལ་འགོ་བ་ཡི།  །ལྷ་ཀླུ་གནོད་སྦྱིན་དྲི་ཟ་སོགས།  །དཀར་ཕྱོགས་སྐྱོང་བའི་ཚོགས་རྣམས་ཀུན།  །ཞི་དང་ཕན་པའི་སེམས་བསྐྱེད་ལ།  །འདིར་གཤེགས་སོགས་འགྲེ།  ཀྱཻ།  སྲིད་པ་མེ་ཡི་བདག་པོ་ནི།  །འོད་དང་གཟི་བརྗིད་དཔལ་དུ་འབར།  །ལས་ལ་མྱུར་བའི་བྱིན་ཤུག་འཆང་།  །དཀྱིལ་འཁོར་ཀུན་གྱི་གསོལ་ཁ་པ།  །མེ་ལྷའི་རྒྱལ་པོ་མཐུ་བོ་ཆེ།  །སྐུ་མདོག་མེ་ཡི་ཕུང་པོ་འདྲ།  །བགྲང་ཕྲེང་རིལ་བ་སྤྱིལ་བླུགས་བསྣམས།  །དྲང་སྲོང་ཆ་བྱད་དྭངས་རེ་སྤྲོ༑  །དེང་གི་བཀྲ་ཤིས་གནས་འདིར་གཤེགས།  འབར་བ་མེ་ཡི་ཀློང་དུ་བཞུགས།  །འདོད་ཡོན་བདུད་རྩིའི་བསྲེག༷ས་བླུགས་བཞེས།  །མཆོད་ཅིང་བསྟོད་དེ་ཕྱག་ཀྱང་འཚལ།  །འབར་བ་མེ་ཡི་མགོན་མཛོད་ལ།  །ཡེ་ཤེས་མེ་རུ་བྱིན་གྱིས་རློབས།  །བཟའ་བཏུང་གཡོ་བསྐོལ་ལོངས་སྤྱོད་ཀྱི།  །ཕུད་ཀྱིས་དཀོན་མཆོག་རྒྱ་མཚོ་མཆོད།  །མགོན་པོ་ཡོན་ཏན་ཐུགས་དམ་བསྐང་།  །རོ་བཅུད་ཕུན་སུམ་ཚོགས་པ་ཡི།  །བདག་དང་རྒྱུ་སྦྱོར་ཡོན་བདག་གི།  །ནད་གདོན་རྒུད་པ་ཞི་བ་དང་།  ཚེ་བསོད་སྟོབས་རྩལ་རྒྱས་པར་སྤེལ།  །བཀྲ་ཤིས་བདེ་ལེགས་མཛད་དུ་གསོལ།  ཀྱཻ།  དེ་ལྟར་བཀྲ་ཤིས་ཐབ་ཀྱི་ལྷ།  །མཆོད་ཅིང་བསྟོད་པས་མངའ་གསོལ་ན།  །ཐབ་ཁ་འདི་ལ་དགྱེས་པས་དགོངས།  །རྟག་ཏུ་བྱིན་རློབས་དངོས་གྲུབ་སྩོལ།  །འགོ་ཞིང་སྡོང་གྲོགས་མཐུ་དཔུང་སྐྱེད།  །ལོངས་སྤྱོད་འབྱོར་པ་སྤྲིན་ལྟར་གཏིབས།  །རོ་བཅུད་ནུས་པའི་དམུ་ལད་བསྐྱེད།  །ཚེ་རིང་ནད་མེད་མཐུ་རྩལ་ཕྱུངས།  །ཀོ་ལོང་རུ་ང་ཕྲག་དོག་སྤོངས།  བསམ་པ་སྒྲུབ་ལ་རེ་བ་སྐོང་།  །བར་དུ་གཅོད་པའི་རྐྱེན་རྣམས་བཟློག  །མཆོད་དོ་མཆོད་དོ་ལྷ་མཆོད་དོ།  །རྒྱལ་ལོ་རྒྱལ་ལོ་ལྷ་རྒྱལ་ལོ།  །དགེའོ་དགེའོ་བཀྲ་ཤིས་དགེ  །བདེ་སྐྱིད་ཕུན་ཚོགས་བཀྲ་ཤིས་ཤོག  །ཅེས་བརྗོད།  ཐབ་ཀྱི་ནང་དུའང་ཟས་ཕུད་དང་འབྲུ་སྣ་འཐོར།  བཀྲ་ཤིས་རྒྱ་ཆེན་བརྗོད།  མཆོད་ཡོན་རྣམས་དཀར་གསུམ་སོགས་བཟའ་བཏུང་བཟང་པོས་ཞལ་བསྲོ།  བཀྲ་ཤིས་སྐྱིད་པའི་གླུ་བླངས་བ་སོགས་རྟེན་འབྲེལ་ལེགས་ཚོགས་སུ་བསྐྱེད་པར་བྱའོ།  མངྒ་ལཾ།